---
title: Penso.Scrivo.Dico.
date: 2020-06-09T18:32:00+00:00
hero: "/images/emozioni2-800x320-1563217747.jpg"
excerpt: La necessità di trasmettere
timeToRead: 5
authors:
- Matteo Gnan

---
# Penso.Scrivo.Dico.

La necessità di **trasmettere**.

Ho sempre pensato che scrivere sia la forma più semplice e autentica per essere liberi, liberi di esprimere, liberi di contagiare gli altri con ciò che abbiamo dentro.  
Il fine più importante che deve avere la scrittura, a parer mio, è **trasmettere**.

Ma cosa significa realmente "**trasmettere**"? Il significato letterale più chiaro ovviamente è quello di "dare" un qualcosa di tuo a qualcun'altro, far avere ciò che è in tuo possesso ad un altro individuo.  
Quel "qualcosa di tuo", in maniera intrinseca, è lo scopo principale di questo sito.  
**Trasmettere** infatti non è un'azione vuota e fine a sé stessa.

Tutti i giorni, ognuno di noi, **trasmette** senza sosta:  
Pensieri e/o parole.  
Gioia, dolore, amore e/o odio.  
Bugie, verità, insulti e/o apprezzamenti.

Le suddette esternazioni, permettono di instaurare dei rapporti con altri individui ma quanto realmente arricchiscono noi stessi e gli altri?

Poco.  
Molto.

Tutto dipende da quanto è "sostanzioso" ciò che inviamo agli altri, un esempio semplice ma esplicativo è quello delle "lettere vuote".  
Un tale ha ricevuto per posta duecento lettere, divise in due gruppi da cento. All'esterno delle confezioni figurava il peso totale dei due colli che, ovviamente, era il medesimo per entrambi. Aprendo le prime cento si rese conto che erano prive di qualsivoglia contenuto, avevano al loro interno solo un foglio bianco con su scritto unicamente il nome del mittente, le restanti cento invece erano incredibilmente affascinanti, ogni lettera infatti era unica e irripetibile, con storie sorprendentemente gioiose, racconti che incutevano timore oppure saggi che conferivano nuove conoscenze.  
Nonostante il peso delle buste fosse il medesimo ,alcune erano vuote e altre piene.  
Lo stesso vale per ciò che diciamo, pensiamo, scriviamo o facciamo ,le nostre azioni possono essere prive di contenuto ma possono essere anche ricolme di sostanza se appunto **trasmesse** con pienezza di significato.

Sto imparando che se vogliamo davvero arricchire noi stessi, mentalmente, emotivamente e spiritualmente dobbiamo **trasmettere** ciò che siamo agli altri.  
Questo implica però che dobbiamo, per forza di cose, "essere qualcuno" e il modo migliore per raggiungere questo traguardo è quello di fare nostre le **trasmissioni** delle altre persone.  
Come una ruota che gira, la nostra vacuità verrà meno nel momento in cui riusciremo a nutrirci e riempirci di ciò che altri individui ci **trasmetteranno**, per poi svuotarci nuovamente pronti per essere arricchiti di nuovo.

Non sono uno scrittore e nemmeno pretendo di essere visto come tale però, quello che tenterò di fare con i miei scritti, è di farvi percepire ciò che sento nella maniera più approfondita possibile, non solo parlando di me in particolare ma anche di ciò che accade nel mondo, cercando però sempre di **trasmettere** qualcosa.